---
title: "Píseň o\_cikádách"
contentType: prose
---

> _(Děvčata začnou)_

_Radostné nás vidíte,  
hezké holky rozvité._

_Jdem, jak vždycky, vyrazit si  
z masopustní nálady.  
Ať si soptí závistivci,  
ucvrkané cikády!  
Nic jim není bez vady,  
cikádám, co vidíte._

_Cikádám jsme dané v plen,  
chudinky my, nenávratně:  
Necvrkají v létě jen,  
celý rok jsou stejně zdatné.  
Od nás k těm, co činí špatně,  
špatnou řeč vždy slyšíte!_

> _(Cikády odpovídají)_

_Je to naše založení,  
jak si vedem, krásné dámy.  
Naše vina snad to není,  
hřích nosíte na trh samy.  
Chcete mít, co zástěrkami,  
jak to jde, pak tajíte._

_Pospěš si, pak prchneš hladce  
nebezpečí pomluvení.  
K čemu je to — mořit chlapce,  
až je z toho na umření?  
Když vás trápí cikádění,  
k dílu, než čas ztratíte!_

> _(Děvčata odpovídají)_

_Nač nám krása v světě je?  
Pro řeči vděk promarnit si?  
Láska, dvornost — ať žije!  
Ať si pojdou závistníci.  
My, ať klidně klepou všici,  
děláme – vy mluvíte._
