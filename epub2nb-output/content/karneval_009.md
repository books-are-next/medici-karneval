---
title: ''
contentType: prose
---

Byl by to vrch rajských radostí

_cítit lásku bez žárlivosti!_

_Žít si v lásce bez všech podezření,  
byl by život milenců tak sladký!  
Nezávidělo by v potěšení  
srdce svatým nebe ani svátky.  
Běda mi! Můj pláč a moje zmatky  
pramení jen ze žárlivosti._

_Jak by srdce bylo spokojené,  
když mi Amor splní každé přání!  
Ale trnu, kdo se za mnou žene,  
mně mou radost loupí, svou si shání.  
Pomyšlení berou bez ustání  
srdci slast: žal ze žárlivosti._

_V tvoji šlechetnost já tolik mám  
víry, věrné srdce milované,  
že dáš výhost všem zlým pochybám —  
naše láska nikdy neustane.  
Víš, že jsem jí hoden, vzácný pane:  
Bez pochyb jsem, bez žárlivosti._

_Nelaskalos, abys zabilo,  
vzácné srdce, svého služebníka.  
Je tak věrný — ty bys zradilo,  
do zoufalství hnalo nešťastníka?  
Zdá se, že tvá krásná tvář mi říká:  
Vesele žij, bez žárlivosti!_
