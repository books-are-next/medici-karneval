---
title: Píseň poustevníků
contentType: prose
---

_Poslechněte píseň poustevníků:  
Jdem k vám pro dobro všech smrtelníků._

_V světě se nám líbívaly krásky,  
peněz jako želez za opasky —  
pak nás Amor při trápeních z lásky  
vždycky znectil, zepsul v okamžiku._

_Vězeli jsme léta v jeho síti,  
v rukou krásek — samé lehké kvítí!  
Když nešlo hlad lépe ukojiti,  
chytli jsme se z nouze těchhle styků._

_Nadobro jsme opustili svět:  
Nechcem Amora a jeho jed.  
Radši v temném lese žalmy pět,  
než dělat houf jeho společníků._

_Chcem jíst radši žaludy a trávu  
na svobodě, než mít hojnou stravu  
v Amorových službách. Poplet hlavu  
už až příliš mnoha nešťastníků._

_Nehýřete, zavřete své dlaně:  
Tyranky jsou, lačné jako saně,  
prázdné jako díra střelné zbraně,  
nenasytné v každém okamžiku._

_Vemte si ty ostny za znak v štítu:  
Osten píchá v říši horkých citů  
všecky věčně. Nepohrdej v skrytu,  
synu, moudrou radou poustevníků!_
