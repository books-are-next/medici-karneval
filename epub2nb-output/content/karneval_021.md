---
title: Píseň sedmi planet
contentType: prose
---

_Nás sedm planet přerušilo let  
a o nebi jde zemi povědět._

_Kdekterá slast i strast se námi řídí,  
co blaží vás — co trápí, ubožáci,  
a všecko, s čím se setkají kdy lidi,  
stromy a skály, ryby, zvěř a ptáci:  
Kdo se chce měřit s námi, v zkoušce ztrácí.  
Pro toho, kdo nám věří, jsme jak med._

_Na těle, na duchu chabí či zdatní  
jměním i z poct, preláti, hodnostáři,  
neklidní, bystří, moudří, zpupní, statní  
virtuosové, vládci v plné záři,  
úskoční řečníci i lumpi, lháři:  
i každou podlost z nás si každý sčet._

_Venuše — krásná, jasná — rozžíhává  
v srdci cit lásky, vznešenosti, krásy.  
Kdo se dotk ohně, který hvězda dává,  
žár z krásy jiných v sobě neuhasí.  
Každý tvor chce tu sladkost, k té se hlásí  
a tou se stále obnovuje svět._

_Za dobrou šťastnou hvězdou  
běžte vpřed,  
líbezné ženy, krásní chlapci zlatí!  
Bohyně z Kypru zve vás utrácet  
radostně svoje dny, které se tratí,  
a nečekat, že sladký čas se vrátí:  
Když jednou utek, nejde nikdy zpět._

_Sladký čas zve teď ještě kdekoho:  
Nech marnou bolest, smutné myšlenky!  
A dokud život trvá — nemnoho —  
měj radost rád a měj rád milenky.  
Když umíš, uspokoj se z chvilenky!  
Když ne — poklady nechtěj, zle ses splet._
