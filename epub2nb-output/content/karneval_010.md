---
title: ''
contentType: prose
---

Čas je, abych pravdu řek,

> moje paní. I když spíš  
> je to bláznovství, ať víš  
> něco teď z mých myšlenek.

> Neumíš se rozmyslit:  
> Chtěla bys, pak nechceš zas.  
> Potom zas máš apetýt.  
> Víš to, že už pěkný čas  
> hraješ se mnou tenhle špás.  
> Chceš mi přát, pak — ani zdání!  
> To jsou mravy, nemít stání  
> ani u svých myšlenek!

> Ty mi pošleš milé vzkazy.  
> Chvilku těší mě ten dar.  
> Pak se všecko naráz zkazí:  
> Trčím zticha, zhas mi žár.  
> Nemáš rozum za krejcar.  
> Zkrátka, rozetnu ten knot —  
> ženeš oba do trampot,  
> abych ti už pravdu řek.

> Tak dlouho jsi odkládala,  
> že to každý jasně vidí;  
> dřív, kdyžs o mne více stála,  
> nevšímali si nás lidi.  
> Jsem ti protivný teď, vidím —  
> Pro tvé dobro však to říkám.  
> Nedojdem tak oba nikam.  
> Pusť se těch svých myšlenek!

> Víš to, doufám, na puntík:  
> Ten, kdo může, ale nechce,  
> propase svůj okamžik.  
> Pak to nejde už tak lehce.  
> Dobrou radu dám ti: že chce  
> všecko skutky, a ne slova.  
> Nestůj v okně dál a znova —  
> zavři, abych pravdu řek!
