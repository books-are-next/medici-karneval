---
title: ''
hiddenTitle: true
contentType: poetry
---

<section>

_V smíchu zpívám, tančím; zdám_

_se tak šťastný na pohled.  
Ale — v duši pláč a led —  
smutkem nevím kudykam._

</section>

<section>

_Sloužil jsem tak dlouhý čas  
jedinému veliteli;  
běžel za ním zas a zas,  
šel jsem tak, jak Amor velí.  
Odevzdal jsem se mu celý  
tělem, duší, nezavinil  
jsem, že milenec jsem nyní  
z nejnešťastnějších, co znám._

</section>

<section>

_Z ničeho však neviním  
ji, své všecko. Zdroj mé zkázy  
je můj osud: ten za vším  
vězí — z něho mé zlo vzchází.  
Ten mě uvrh do nesnází.  
Ať si řádí jak chce stále —  
slov se pustím, v srdci dále  
diamanty uchovám._

</section>
