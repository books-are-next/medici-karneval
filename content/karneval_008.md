---
title: ''
contentType: prose
---

Čekáš svůj čas a čas ti uniká:

_Čas nevyčkává, ale utíká._

_Mládí se ti už nikdy nenavrátí,  
nepřijde zpátky čas, když jednou zhas.  
Kdo má svůj krásný čas a jen ho tratí,  
v světě už nepotká radostný čas.  
Ušlechtilý a zralý duch, ten zas  
moudře si tráví čas, jenž utíká._

_Ach, co si všecko člověk v mládí cení!  
A kolik kvítí jaro rozseje!  
Když přijde stáří — na nic plahočení,  
jen na trampoty je už naděje.  
Prošlý den pozná večer — pozdě je.  
Ty čekáš čas a čas ti zaniká._

_Víc zármutku nic, myslím, nezaslouží,  
než čas, který se vlastní vinou zmaří.  
To je to zlo, co srdcem jde a souží,  
to je to zlo, pro něž se pláče v stáří.  
To má být ostruhou — ať všem se zdaří  
využít čas, jenž letí, utíká._

_Vy, vzácné dámy, vyšňoření mladí,  
kdo jste se k zpěvu shromáždili sem,  
své dny si utrácejte šťastně, rádi,  
vždyť mládí odchází krok za krokem:  
Prosím vás pro ten sladký žár, co v něm  
kdekteré srdce hoří, zaniká._
