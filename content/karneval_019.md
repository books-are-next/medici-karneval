---
title: Bakchická píseň
contentType: poetry
---

<section>

Jak je krásné zlaté mládí,  
třebas prchá napořád!  
Raduj se, kdo chceš být rád!  
Nevíme, kam zítřek pádí.

</section>

<section>

Vidíš Bakcha s Ariadnou,  
jeden na druhého žhavý;  
že čas letí, léta vadnou,  
věčně spolu svátek slaví.  
Hleďte nymfy, hle ty davy —  
veselí se napořád!  
Raduj se, kdo chceš být rád!  
Nevíme, kam zítřek pádí.

</section>

<section>

Satyři tu nevázaně  
po nymfách teď třeští z lásky —  
v jeskyňkách a v mlází na ně  
nalíčili na sta pastí;  
v žilách Bakchův žár a slasti  
rejdí, křepčí napořád.  
Raduj se, kdo chceš být rád!  
Nevíme, kam zítřek pádí.

</section>

<section>

Máš tu nymfy plné vděků,  
šťastné, když jsou oklamány.  
Proti lásce není léku,  
jen nevděčný troup se brání.  
Podívejte, v hloučcích samý  
zpěv a hra jsou napořád.  
Raduj se, kdo chceš být rád!  
Nevíme, kam zítřek pádí.

</section>

<section>

Vida, vinná bečka živá:  
Na oslu se Silén blíží!  
Rozjásaný, zpitý zpívá,  
břich a léta dědu tíží.  
Třeba stát už může stíží,  
výská, vříská napořád.  
Raduj se, kdo chceš být rád!  
Nevíme, kam zítřek pádí.

</section>

<section>

Za nimi se Midas třpytí:  
Na co sáhne, v zlato změní.  
Co je platné poklad míti,  
když už nic víc k štěstí není?  
Jaká slast a potěšení?  
Žízní prahne napořád.  
Raduj se, kdo chceš být rád!  
Nevíme, kam zítřek pádí.

</section>

<section>

Napni každý bystře uši,  
vesele pusť zítřek z hlavy:  
Mladý, starý — tělem, duší  
muž i žena svátek slaví!  
Zažeň smutek nenechavý,  
slavme svátek napořád!  
Raduj se, kdo chceš být rád!  
Nevíme, kam zítřek pádí.

</section>

<section>

Milenci a krásné paní,  
zdráv buď Bakchus a bůh Lásky!  
Tanec, písně, milování!  
Hořte srdce, hořte slasti!  
Žádná bolest, žádné vrásky!  
Staň se to, co se má stát!  
Raduj se, kdo chceš být rád!  
Nevíme, kam zítřek pádí.

</section>
