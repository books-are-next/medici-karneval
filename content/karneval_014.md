---
title: ''
contentType: prose
---

„Dobře jsi mi pověděla,

_matičko má, co se sluší:  
víc než já kdy, na mou duši,  
sotvakterá štěstí měla._

_Jeden mladík roztomilý  
včera v plesu přišel ke mně,  
tak ti způsobný a milý —  
Kouk se ke mně, hrklo ve mně,  
usmál se tak zvláštně, jemně,  
řek tím, třeba stál jak němý:  
‚K smrti, děvče, líbíš se mi.‘  
Hned jsem celá zahořela._

_Potom stisk mi rukou ruku,  
potají mi přimáčk na ni,  
šikovně, že kolem v shluku  
žádný neměl ani zdání,  
a já, jeho ruku v dlani,  
honem jsem ji zmačkla, stiskla,  
aby zdálky ani zblízka  
společnost nic neviděla._

_Pak mi k noze zajel nohou,  
až mi šlápnul na suknici,  
řek, že celý hoří touhou  
do ouška mi něco říci  
v skrytu a ne v tlačenici;  
nejdřív jsem se nevtípila,  
pak jsem všecko pochopila —  
a hned k tanci zas jak střela!_

_Řek mi, že si vyříkáme,  
co si srdce nejvíc žádá:  
poslouchám a už je amen,  
už je marná každá rada;  
rovnou na to říkám ráda:  
‚Spravím všecko, co ti schází,  
nevženu tě na kraj zkázy,  
hotová jsem k všemu celá.‘_

_On, že přijde dneska v noci  
na místečko hezky skryté;  
mít tak křídla, mermomocí  
byl by letěl okamžitě.  
Tiše, hbitě, ostražitě  
vkrad se na síň, kde mám lože…  
Říc ti o té kráse — bože! —  
vím, že bys mi záviděla._

_Tak jsme tolik přáli si tam,  
až měl dost a usnul sladce.  
Jsem jak ve snách, když to říkám:  
jen to trvalo tak krátce…  
Matičko má, ty jsi rádce,  
děkuji ti, zlatá, milá,  
pěkně jsi mě pocvičila,  
ta tvá rada byla skvělá!“_

_Poučte se, ženy, tady,  
věděla, jak chovat se má:  
vždyť, když zvážím všecko všady,  
kdo má možnost, váhat nemá.  
Odklad leckdy vymstí se nám,  
darmo zjeví věci skryté:  
příležitost využijte  
včas a dřív, než uletěla!_
