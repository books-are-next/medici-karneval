---
title: ''
contentType: prose
---

<section>

Čas je, abych pravdu řek,

_moje paní. I když spíš  
je to bláznovství, ať víš  
něco teď z mých myšlenek._

</section>

<section>

_Neumíš se rozmyslit:  
Chtěla bys, pak nechceš zas.  
Potom zas máš apetýt.  
Víš to, že už pěkný čas  
hraješ se mnou tenhle špás.  
Chceš mi přát, pak — ani zdání!  
To jsou mravy, nemít stání  
ani u svých myšlenek!_

</section>

<section>

_Ty mi pošleš milé vzkazy.  
Chvilku těší mě ten dar.  
Pak se všecko naráz zkazí:  
Trčím zticha, zhas mi žár.  
Nemáš rozum za krejcar.  
Zkrátka, rozetnu ten knot —  
ženeš oba do trampot,  
abych ti už pravdu řek._

</section>

<section>

_Tak dlouho jsi odkládala,  
že to každý jasně vidí;  
dřív, kdyžs o mne více stála,  
nevšímali si nás lidi.  
Jsem ti protivný teď, vidím —  
Pro tvé dobro však to říkám.  
Nedojdem tak oba nikam.  
Pusť se těch svých myšlenek!_

</section>

<section>

_Víš to, doufám, na puntík:  
Ten, kdo může, ale nechce,  
propase svůj okamžik.  
Pak to nejde už tak lehce.  
Dobrou radu dám ti: že chce  
všecko skutky, a ne slova.  
Nestůj v okně dál a znova —  
zavři, abych pravdu řek!_

</section>
