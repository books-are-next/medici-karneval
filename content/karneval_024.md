---
title: "Píseň mladých žen a\_starých manželů"
contentType: prose
---

> _(Staří)_

_Nechcete nám říct už hnedky,  
co vás hnalo na záletky?_

_Které ženské nestydaté  
vás tak nectně pobláznily  
do zábav, že — teď to máte —  
čest jste v chvíli zahodily?  
Hodil se vám jiný milý?  
Spláčete nám nad výsledky!_

> _(Ženy odpovídají)_

_Hrom vás zab, už odtáhněte,  
dědci, celí zdětinštělí!  
Přestaňte nás trápit, jděte!  
Chceme mít, co bychom chtěly.  
Nám dají ti mladí, skvělí,  
víc než šatky nebo tretky._

> _(Staří)_

_Že vás huba nepálí!  
Drželi jsme si vás v zlatě —  
všecko, co jste žádaly,  
dostaly jste vrchovatě.  
Naše zdraví znáte. Dáte  
nám jen svoje žvasty, pletky?_

_Milencům se vyhýbejte,  
vraťte se k nám do domova;  
Před lidmi nám nedělejte  
takovouhle hanbu znova!  
V lásce vás pak budem chovat —  
všecko k vašim službám hnedky!_

> _(Ženy)_

_Na to máte krátký dech,  
abychom se my k vám hnaly,  
Dřív by na nás narost mech,  
než byste nás obdělali!  
Minulost nás dodnes pálí:  
Umřít dřív než dostat zmetky!_

_Hleďte uši napínat,  
holčinečky na vdávání:  
K sňatku s někým z těchhle dát  
někdy souhlas? Ani zdání!  
Utopte se bez váhání,  
než byste si vzaly dědky!_

> _(Staří)_

_O to vám tak nejvíc běží,  
proradnému plemeni!  
Nechtějí nás, chtějí svěží,  
mladé na své svrbení.  
My jim máme zkropení  
platit vždycky ty tři pětky!_
