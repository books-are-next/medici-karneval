---
title: Sedm radostí lásky
contentType: poetry
---

<section>

_Poslechněte si, mé dívky, paní,  
sedm sladkých krásných radostí,  
kterými ty, kdo mu s láskou sami  
přijdou sloužit, Amor pohostí.  
Všem to říkám, hlavně — mezi námi —  
kráskám v svěžím květu mladosti.  
Svaté slasti — chutě užijte je,  
ať jich všem vám hodně Amor přeje._

</section>

<section>

_První radost, kterou Amor dává:  
Hledět do dvou očí, když v nich zraje,  
něžný cit a zář v nich zažíhává,  
vidět rty, když na nich úsměv hraje,  
ušlechtilé způsoby — a pravá  
rozkoš — chůzi, jako když jde z ráje;  
pohyby a gesta, hrdlo, paže —  
tím se jemné srdce nejdřív sváže._

</section>

<section>

_Druhá radost od Amora bývá  
přízeň, že se zchytra dotknout smíš  
ručky, když se hraje, tančí, zpívá,  
anebo ji jinak stisknout již  
při hře, a když zábava je živá,  
házet slovíčka — ne marná, víš,  
po šatech ji sem tam tisknout, hladit,  
ale před lidmi se neprozradit._

</section>

<section>

_Třetí radost, co ti Amor dává,  
je, když rozhořelý tvůj list pro ni  
uzná hodný odpovědi; věří  
vlastní ruce, že ho do jha skloní…  
Sladký fant! Jsou kámen všichni, kteří  
vidí ho a slzu neuroní.  
Čteš a nenasytíš se už slovy:  
Sladce vzdycháš díky Amorovi._

</section>

<section>

_V čtvrté radosti se leccos sdělí  
o samotě. Ze srdce v tu chvíli  
děláš psaní, cit se poosmělí  
ústy říct, kde bolí co, můj milý.  
Slyšíš — Amor účty dobře dělí —  
věci, že by slunce zastavily:  
Sladký pláč a vzdechy, proklínání  
vrat i oken, ježto k ní jít brání._

</section>

<section>

_Kdo okusí z radostí tu pátou,  
může říct, že Amor ho má rád:  
když smí na tu vzácnou, láskou vzňatou  
tvář a hrdlo, bílé paže dát  
polibek a najít vrchovatou  
rozkoš v nich a v rtech a tolikrát  
líbat další roztomilé údy,  
až znamínka rudá zbudou všudy._

</section>

<section>

_Pro tu šestou radost, říkám dál,  
(jdu už skoro na závěr své řeči)  
pro tu každý, kdo kdy miloval,  
snese každou trýzeň, nebezpečí.  
Kdo to zakusil, kdo to znal,  
ví, že není radost, blaho větší  
nad rozkoš přitisknout bez obavy  
do náručí ten svůj poklad pravý._

</section>

<section>

_Přijde poslední z těch radostí:  
Amor nás chce uspokojit v duši.  
Kolik to chce dvorných něžností,  
sladkých slov a vzdechů — každý tuší.  
Než se dojde k sedmé radosti,  
jak se pláče, jak to duši vzruší!  
A kdo nelže, dělá pak ty věci —  
malíř nenamaluje to přeci._

</section>

<section>

_Tyhle radosti všem Amor dává,  
kdo mu věrně plní závazek.  
Vychutnej je, zkus, když slouží zdravá  
krása, ušlechtilost, mladý věk!  
Bolí ztrácet čas, když víš, že zbělí hlava.  
Ty, kdo radosti, co jsem teď řek,  
pilně cvičí, dívenky a paní,  
nemine poslední pomazání._

</section>

<section>

_O radostech slepec vyprávěl —  
teď se odporoučí vaší přízni.  
Jen by slitování za to chtěl,  
aspoň almužničku stržit si z ní.  
Vidíte, jak chudák zešuntěl:  
Amor bludnou poutí slepce trýzní.  
Přispějte mu, láskyplné ženy,  
aby nebyl bez vás opuštěný!_

</section>

<section>

_Chudák, je tak sešlý, vyšeptalý,  
teď už nemá, s kým by dělal bály._

</section>
