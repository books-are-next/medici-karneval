---
title: ''
contentType: prose
---

Panny a paní, lituji svých vin

_a hotovím se smýt je pokáním._

_Především vám k své hanbě vyznávám,  
že mnohou radost pustil jsem tutam,  
sta vyhlídek už promarnil si sám:  
a za to nejdřív lituji svých vin._

_Já celý čas pás po schůzce a mřel,  
s převzácnou paní promluvit si chtěl —  
pak jsem ji měl, žel jazyk zdřevěněl:  
a za to rovněž lituji svých vin._

_Pak s jinou kráskou ocit jsem se zas;  
tam zbaběle jsem propás vhodný čas  
a příležitost navždycky vzal ďas:  
a za to rovněž lituji svých vin._

_Co já už pro to natrápil se jen!  
Pak jsem to chyt zas; to byl smolný den —  
já zaplatil — a nebyl obsloužen:  
a za to rovněž lituji svých vin._

_Na jiné hříchy vzpomínám si dál —  
na řeči fráterů jsem příliš dbal,  
moc sladkých radostí si ujít dal:  
a za to rovněž lituji svých vin._

_A bolí mě, že necenil jsem květ  
své mladosti a nejkrásnějších let,  
až teď, kdy víc už nevrátí se zpět:  
a za to rovněž lituji svých vin._

_„Já bídný,“ říkám; výčitky mě štvou —  
„nedbalec jsem byl, zbabělec a bloud.“  
Též za vše, co už nevím, před láskou  
teď ve všem všudy lituji svých vin._

_A zaklínám vás všecky, kdo to zříte,  
ať podobnými hříchy nehřešíte  
a naříkat pak k stáru nemusíte  
a nadarmo zle litovat svých vin._
