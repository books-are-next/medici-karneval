---
title: "Píseň o\_voňavkách"
contentType: poetry
---

<section>

Jsme galáni z Valenzy,  
přišli jsme sem na skok jen  
a jsme okouzleni z žen  
zde ve vaší Florenci.

</section>

<section>

I když ženy v naší zemi  
ušlechtilé jsou a krásné,  
vy máte vrch nade všemi,  
vaše tvář to říká jasně,  
a tu krásu, že svět žasne,  
velkou láskou provázíte;  
když se, dámy, škaredíte,  
bez vás obejdem se, víte.

</section>

<section>

Na dobrou dlaň, jestli chcete,  
kelímečky dlouhé máme.  
Když řeknete: „Jiným lžete!“,  
v ruce vám je ponecháme.  
Stojí — na místo je dáme.  
Na špičce jim oheň hoří,  
sladká vůně se tam tvoří  
a má velkou potenci.

</section>

<section>

Na vůni a sílu je ti  
olejík tak bohatý:  
ať jsi kdo jsi, projede ti  
od hlavy až do paty.  
Olej ten je přesvatý,  
překapaný v dobré flaši.  
Po kapkách jde; čím víc snáší,  
tím větší má potenci.

</section>

<section>

Olej každou bolest spraví,  
každou tvrdost změkčí, změní;  
olej dodá všemu šťávy,  
horkost zchladí v okamžení,  
sladkost vnikne tam, kde není,  
i když trpíš velice.  
Zahnat třas a kaprice,  
to chce naši esenci.

</section>

<section>

Chceš mydlící prostředek,  
který dělá pěn ažaž?  
Kam ho vložíš, vytře flek,  
čím víc dáš, tím víc z něj máš.  
Kdoví, možná že ten váš  
prstýnek je těsný, paní?  
Trpělivost! Podle přání  
namydlí ho mládenci.

</section>

<section>

Co máme, je vaše, dámy:  
Rozpalujete se k slasti?  
Olej dáme ohni sami,  
na svůj účet budem mastit.  
Máme olej ze své vlasti,  
pomeranče, jasmínky.  
Chcete poznat účinky?  
Zkuste naši esenci!

</section>
