---
title: ''
hiddenTitle: true
contentType: poetry
---

<section>

Neznám hezčí kratochvíli,\
do které by se víc chtělo,  
než když dva jsou jedno tělo —  
kdo to neznáš, zkus to chvíli!

</section>

<section>

Kdo to nedovede ale,  
ať si přijde, dám mu lekce;  
vyškolit se dokonale,  
to moc ostrovtipu nechce —  
od přírody jde to lehce:  
Vždyť tak přece není chabý  
ani malý oslík, aby  
tohle nesved v první chvíli.

</section>

<section>

Znal jsem jednu, ta v tom byla  
napřed nešikovná sice —  
večer nato naučila  
se to jako přebornice.  
Prvně jsem ji ved k té hříčce  
u kručinky na zahrádce;  
Nedalo to příliš práce  
učit ji tu kratochvíli.

</section>

<section>

Musíš zkrátka vydržet  
všecko, co se s tebou dělá:  
Pohromadě mít všech pět,  
nebýt hlava zatemnělá,  
když chceš umět hned a zcela.  
Kde se najde pitomec,  
aby plně nezvlád věc,  
i když cvik snad trvá chvíli!

</section>

<section>

Zdá se to být napřed dřina,  
než si člověk zvykne na ni,  
ale pak už nevzpomíná  
žádná, že má další přání.  
Která přijde v tancování  
na to, o co on si říká,  
před a po si nenaříká:  
Nechce jinou kratochvíli.

</section>

<section>

Učitel tu celý krám  
na to zřídil, kde je činný.  
Do mistrovské školy tam  
pošli dcerku na hodiny:  
Když je zdravá na ledviny,  
pozná hned, jak se to hraje,  
vezme to jak do turnaje,  
stačí, když se učí chvíli.

</section>

<section>

Jiný způsob bychom znali,  
jen v něm je víc nebezpečí,  
proto nezaslouží chvály;  
Námaha je mnohem větší.  
Kdo chce zkusit, jak to svědčí,  
uč se u mne znát ten div,  
jsem v tom mistr — jaktěživ  
nezkazíš tu kratochvíli.

</section>
